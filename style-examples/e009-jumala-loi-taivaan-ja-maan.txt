"Alussa Jumala loi taivaan ja maan."
"Herra on minun paimeneni, ei minulta mitään puutu."

Kristinuskon on säilyttävä Suomen valtauskontona, koska se on tie, totuus ja elämä. Ajan henki on hengetön ja suorittava, kaikki on kaupan ja kristinuskosta on tullut vitsi. Tämä on sivistyksen alennustila. Ihmiset tarvitsevat uskoa johonkin itseään ylevämpään tarkoitukseen.

Meidän on vietelty uskomaan loputtomiin mahdollisuuksiin, toinen toistaan loisteliaampiin huvituksiin. Hedonismin maksimoinnin seurauksena millään ei tunnu olevan mitään väliä.

Enkelten kielillä, mutta käärmeen sydämellä, nuo vaivattomuuden apostolit ovat houkutelleet meidät uskomaan vääriin jumaliin. Etkö jaksa opetella? Ei se mitään. Onko koe liian vaikea? Lasketaan pisterajaa. Meinaatko jäädä luokalle? Päästetään läpi.

Valtakirkko on mennyt mukaan arvojen alennusmyyntiin. Sen sijaan, että se saarnaisi helvetin tulesta, parannuksesta ja ponnistelusta, se tarjoaa helppoa pumpulimukavaa elämää vaivattomuuden laarista kauhottuna. Kaikki käy. Tässä sinulle kiva jessejuttu, jonka voit lukaista, kun kännykän pläräämiseltä ehdit. Ihmiset janoavat merkitystä, mutta sitä ei ole tarjolla.

”Olkaa lujia ja rohkeita! Älkää pelätkö älkääkä säikkykö heitä, sillä Herra, teidän Jumalanne, kulkee itse teidän kanssanne. Hän ei jätä teitä eikä hylkää teitä." 5. Moos. 31:6

On hiukan erikoista, että minä, uskonnoton ja tieteeseen vannova fyysikko saarnaan uskonnon merkityksestä. Yhteiskunta toimii, koska ihmiset uskovat näkymättömiin maallisiin rakenteisiin. Rahaan, lakiin, instituutioihin. Ihmisillä on tarve uskoa myös näkymättömiin taivaallisiin rakenteisiin. Kristinusko on varsin hyvä vaihtoehto siitä valikoimasta mitä meillä on.

”Päättelen siis, etteivät tämän nykyisen ajan kärsimykset ole verrattavissa siihen kirkkauteen, joka on ilmestyvä meihin.” Room. 8:18.

Siunattua viikkoa teille kaikille.

***********************************
Statistics
***********************************
Published: 24.9.2023
Views: 6.3K
Likes: 44
Retweets: 6
Comments: 3
Followers: 1.5K approximately
