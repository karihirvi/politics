Alexander Stubb on EU liittovaltiota kannattava federalisti, jos oheista videota on uskominen.
---

Videolla (1) on Stubbin puhe Yhdysvaltalaisessa Carnegie Endowment ajatuspajassa vuonna 2008.  Siinä Stubb toivoo EU:n kehittyvän supervallaksi (käännetty "suurvalta" termiksi) liittovaltion muodossa, ja että kansallisvaltio ovat vanhentunut konsepti.

Kansallismielisillä tällaisesta puheesta menee herne nenään, mutta ei tyrmätä tätä heti vaan tutkitaan asiaa. Voin helposti ymmärtää Stubbin tavoitteiden emotionaalisen vetovoiman, koska ajattelin aiemmin itsekin jotain tähän suuntaan. Kansallismielisyyteni ei niinkään pohjaudu sisäsyntyiseen tunteeseen siitä, että Suomen kieli, kulttuuri ja valtio olisivat itsessään arvokkaita, vaan enemmän käytännölliseen hyöty- ja selviytymisnäkökulmaan. Keksin, tai oikeastaan löysin, tämän näkökulman Jussi Halla-ahon scriptasta. Scriptaa lukiessa yht'äkkiä lamppu syttyi päässäni, jonka sisältämän ajatuksen voi tiivistää yhteen lauseeseen:

"Suomalaisten etuja ei puolusta kukaan muu kuin suomalaiset itse."

Hyvin yksinkertaista ja selkeää. Ei ruotsalaiset, ei ranskalaiset, ei saksalaiset, ei italialaiset, ainoastaan suomalaiset puolustavat suomalaisten etuja. Kun asiaa ajattelee tältä kantilta, niin kansallismielisyys muuttuu hyöty- ja selviytymisstrategiaksi. Emotionaalinen suhde kansallisvaltioon ei ole välttämätön, jotta voi olla kansallisvaltion kannalla.

---
Toimisiko kansojen muodostama liittovaltio?
---

Tarkastellaan Stubbin liittovaltion toimivuutta kansalaisten hyödyn ja selviytymisen näkökulmasta. Viitteessä (2) on Erkki Toivasen kirjoitus vuodelta 2007, jossa käsiteltiin EU:n perustuslakia. Lainaus jutusta:

"”Euroopalla ei ole kansaa, ei yhteistä poliittista kulttuuria, ei riittävän voimakasta kohtalonyhteyttä eikä yhteisvastuun tunnetta, jotta sen kansalaiset voisivat hyväksyä perustuslain omien lakiensa yläpuolelle”"

Tähän lauseeseen tiivistyy EU liittovaltion mahdottomuus. Ei ole riittävän yhtenäistä väestöä, joka tuntisi voimakasta keskinäistä kohtalonyhteyttä ja vastuuta toisistaan. Mitä tarkoittaa kohtalonyhteyden ja yhteisvastuun vähäisyys? Sitä, että suomalaisia ei kiinnosta miten italialaisille käy, eikä italialaisia kiinnosta miten suomalaisille käy.

Kansojen yhteisen tahdon muodostama EU liittovaltio on mahdoton eikä toimi, koska kansat eivät sitä halua. Olemme liian erilaisia. Joku voi sanoa, että me muutumme, ihmiset ovat kykeneviä muuttumaan. Kansat muuttuvat, mutta millä aikavälillä? Vuodessa, kahdessa, viidessä? Otetaan esimerkiksi 50 vuotta. Se on poliittisen päätöksenteon kannalta järkyttävän pitkä aika, ehkä maksimi, mutta sukupolvina vain kaksi. Uskooko kukaan, että 500 miljoonan asukkaan eurooppalainen tilkkutäkki muuttuu yhdeksi iloiseksi perheeksi kahdessa sukupolvessa? Ei tietenkään. Kansojen muuttumiseen menee kymmeniä, ellei sata sukupolvea.

Väitän, että kansojen EU liittovaltio on mahdoton, koska olemme liian erilaisia. Entä toisenlainen liittovaltio? Katsotaan sitä seuraavaksi.

---
Toimisiko eliitin muodostama liittovaltio?
---

Videossa Stubb puhuu EU:n pehmeästä vallasta. Siitä, että EU on suurvalta kaupassa ja kehitysavussa eli asioissa, jotka ovat neuvottelua, suostuttelua ja kaupankäyntiä tavalla tai toisella. Vuosituhannen alussa, ennen 2008 alkanutta talouskriisiä, oli varsin tavallista kuulla juttuja EU:n pehmeästä vallasta. Myös Pekka Haavisto puhui useasti EU:n pehmeästä vallasta nimenomaan siitä näkökulmasta, että EU ei välttämättä tarvitse sotilaallista voimaa, koska EU:lla on pehmeää valtaa.

En tiedä mistä herrat ovat termin ottaneet, mutta se esiintyy Samuel Huntingtonin kirjassa (3) kulttuurien kamppailusta. Huntingtonin mukaan valtioilla on kovaa ja pehmeää valtaa. Kova valta viittaa valtion kykyyn käyttää sotilaallista tai taloudellista voimaa pakottamaan toisia toimimaan tietyllä tavalla. Kova valta perustuu pääasiassa voimankäyttöön tai uhkaukseen sen käytöstä. Esimerkkejä kovasta vallasta ovat sotilaalliset interventiot, taloudelliset pakotteet ja diplomaattinen painostus. Pehmeä valta viittaa siihen, että vaikuttamista voidaan tehdä pehmeämmillä tavoilla kulttuurin, ideologioiden, ja institutionaalisten mallien kautta. Pehmeä valta perustuu houkutteluun ja vakuuttamiseen. Esimerkiksi kulttuurinen vaikutusvalta, kuten elokuvat, musiikki ja taide, sekä poliittiset arvot ja diplomaattiset suhteet, ovat osa pehmeää valtaa.

Pehmeää valtaa ei voi olla ilman kovaa valtaa. Jos valtion elintärkeät edut ovat uhattuna ja pehmeät keinot eli houkuttelu ja vakuuttaminen eivät auta, niin mitä sitten tehdään? Suurvallan vastaus on, että käytetään kovaa valtaa eli talouspakotteita tai asevoimaa. Ammutaan, jos eivät muuten usko. Kun riittävästi on ammuttu, niin muutkin uskovat, että suurvalta on tosissaan ja vastapuolen neuvotteluhalukkuus lisääntyy. Kovan vallan käyttö tuo pehmeää valtaa.

EU:lla oli talouteen perustuvaa kovaa valtaa vuosituhannen alussa, mutta se haihtui 2008 alkaneeseen talouskriisiin. Sotilaallista kovaa valtaa EU:lla ei ole koskaan oikeasti ollutkaan, vaikka yritys on ollut kova EU armeijan muodostamiseksi.

Suurvalta, joka ei käy sotaa oman alueensa ulkopuolella on pian entinen suurvalta. Suurvallalla on aina etuja puolustettavana rajojensa ulkopuolella ja sitä myös haastetaan jatkuvasti muiden valtioiden toimesta. Ennemmin tai myöhemmin päädytään sotimaan.

Stubb sanoi, että EU ei välttämättä halua käyttää voimaa maailmanlaajuisesti. Minusta todenmukaisempi kuvaus on, että EU ei käytä sotilaallista voimaa, koska sillä ei ole sitä. Ei ole kyse tahdosta vaan kyvystä, joka puuttuu. EU:lta puuttuu sotilaallinen kyky, koska Euroopalta puuttuu kansa.

Kuvitellaan kuitenkin hetkeksi, että EU kehittyisi liittovaltioksi parin sukupolven aikana ja oma armeija muodostuisi. Miten EU käyttäytyisi? Samaan tapaan kuin muutkin suurvallat. Jos EU:n etujen puolustaminen sitä vaatisi, niin sotiminen EU:n ulkopuolisia pienempiä valtioita vastaan olisi normaalia menettelyä. EU liittovaltiossa olisi kuitenkin edelleen erillisiä kansoja. Keitä laitettaisiin EU:n ulkopuolelle sotimaan EU:n puolesta? Vihjeitä tähän voi etsiä historiasta, esimerkiksi Neuvostoliitosta, joka oli myös valtava monikansallinen valtio. Siellä Afganistaniin ja muihin pahoihin paikkoihin lähetettiin sotilaita vähemmistöistä säästäen venäläistä verta. EU liittovaltiossa tämä tarkoittaisi, että saksalaista, ranskalaista ja italialaista verta säästettäisiin ja sotiminen pyrittäisiin suorittamaan vähemmistökansojen sotilailla. Jokainen voi miettiä mitkä nämä vähemmistökansat olisivat.

Eliittiä ulkomailla sotiminen ei tietysti koskisi. Sotiminen ei ole este eliitin liittovaltiolle.

Toinen esimerkki eliitin liittovaltion toimivuuden puolesta löytyy myös historiasta. Tämä on tiivistetty hyvin Jussi Halla-ahon scriptassa (4) vuodelta 2007. Se kannattaa lukea ajatuksella. Eliitin EU liittovaltio olisi feodaalinen järjestelmä, jossa entisten kansallisvaltioiden tehtäväksi jäisi elättää siellä asuvaa eliittiä. EU eliitti, parlamentaarikot ja virkamiehet, eivät samaistuisi kansaan, josta heidät on valittu, vaan yleiseurooppalaiseen eliittiin. Kansallisvaltioista tulisi EU eliitin nautinta-alueita. Näin feodaalinen järjestelmä toimi aiempina vuosisatoina ja miksei se toimisi myös tulevaisuudessa.

Johtopäätökseni on, että eliitin muodostama liittovaltio on mahdollinen, koska samankaltaisia järjestelmiä on ollut aiemminkin.

---
Yhteenveto
---

Paras arvioni siitä, mitä Alexander Stubb tarkoittaa EU liittovaltiolla on nimenomaan eliitin liittovaltio. Voin helposti ymmärtää liittovaltion emotionaalisen vetovoiman, koska suuruus ja mahtavuus lupaa rikkautta ja voimaa. Kaikki haluavat olla rikkaita ja voimakkaita. Eliitin liittovaltiossa rikkaus ja voima keskittyy luonnollisesti, no... eliitille. Onko se hyvä juttu vai ei riippuu siitä, keneltä kysyy.

Näin presidentinvaalien alla on myös hyvä pohtia laajempaa perspektiiviä asioihin.

---
Viitteet
---

1) Alexander Stubb, liittovaltiopuhe (2008)
https://youtube.com/watch?v=83EE-ypprZE&t=191s

2) Erkki Toivanen, puheenvuoro (2007)
https://puheenvuoro.uusisuomi.fi/erkkitoivanen/41786-kansalaiset-vastaan-euroideologit/

3) Samuel Huntington: Kulttuurien kamppailu ja uusi maailmanjärjestys (1996)

4) Jussi Halla-aho, scripta 5.12.2007
https://halla-aho.com/scripta/itsenaisyydesta.html

***********************************
Statistics
***********************************
Published: 26.12.2023
Views: 9.8K
Likes: 53
Retweets: 13
Comments: 10
Followers: 2.5K approximately
