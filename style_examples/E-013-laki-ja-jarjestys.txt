Laki ja järjestys takaisin! Antakaa meille järjestystä, kertokaa vastaukset, palauttakaa kuri.

Nykyajan "kaikki käy"-mentaliteetti on yhtä helvettiä. Ei me tällaista haluta. Haluamme järjestystä.  Nykyaika loputtomine valinnanvapauksineen on maallinen kiirastuli.

Ihminen tarvitsee suuntaa, ohjausta ja tarkoitusta. Onko tarkoituksemme täällä maan päällä vain kuluttaa ja maksaa veroja? Missä ovat johtajien visiot arkiaherrusta ylevimmistä tavoitteista, jotka johdattaisivat meidän pois kuivasta erämaasta?

Juokse poika juokse. Siinä on elämänohje tähän kirottuun aikakauteen, jota kuvaa täydellisesti yksi sana: näköalattomuus. Ne keillä on töitä tekevät töitä hullun lailla ja maksavat veroja hullun lailla. Ne keillä ei ole töitä maleksivat toimettomina ja kuulevat olevansa turhaa porukkaa. Ne ketkä ovat välimaastossa tekevät töitä hullulla tavalla, koska palkka on niin pieni, että siitä ei tule hullua hurskaammaksi.

Kansakuntaa yhdistävät yhteiset uskomukset ovat rapistuneet, jonka seurauksena meillä, Suomella, ei ole päämäärää minne mennä. Aiemmin tuo päämäärä oli hyvinvointivaltion rakentaminen, mutta se tuli valmiiksi jo viime vuosituhannelle. Kun hyvinvointivaltio tuli valmiiksi, niin kukaan ei tiennyt mitä seuraavaksi ja keskityttiin vain etujen jakamiseen yhä enemmän ja enemmän. Unohdettiin, että hyvinvointivaltio syntyi työllä ja sen ylläpitäminen vaatii myös jatkuvaa työtä. Työn unohtamisesta seurasi hyvinvointivaltion rapistuminen, jolla tiellä nyt ollaan.

Ihmiset tarvitsevat näkymättömiä rakenteita, jotain ylevämpää mihin uskoa arjen puurtamisen ohella. Se voi olla uskonto, mutta Suomi on niin maallistunut, että suurimmalle osalle se ei ole uskonto. Maallistuneelle suomalaiselle ylevämpi tavoite voisi olla esimerkiksi kansakunta, instituutiot ja sisäinen solidaarisuus. Demokraattinen järjestelmä, jossa korruptoituneille johtajille annetaan potkut ja valitaan paremmat tilalle. Sellainen järjestelmä, jossa kansalla todellakin olisi valtaa.

Meidän täytyy päästä eroon näköalattomuudesta ja ensimmäinen askel siihen suuntaan on usko. Meidän täytyy uskoa, että on mahdollista palauttaa suomalaisten keskinäinen kohtalonyhteys. Usko siihen, että me suomalaiset, kansakuntana, voimme vaikuttaa omaan kohtaloomme.

Sinä, yksittäinen suomalainen mies tai nainen. Sinä olet avainasemassa. Sinun sanomisillasi ja teoillasi on merkitystä. Kaverisi sanomisilla ja teoilla on merkitystä. Usko parempaan nostaa sinut ja kaverisi pois näköalattomuudesta ja kun tuhannet näin tekevät, niin me muutamme tämän maan suunnan.

***********************************
Statistics
***********************************
Published: 15.10.2023
Views: 2.5K
Likes: 37
Retweets: 7
Comments: 1
Followers: 2K approximately
